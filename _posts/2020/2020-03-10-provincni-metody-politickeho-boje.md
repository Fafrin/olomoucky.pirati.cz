---
layout: post
category: CLANKY
title: Provinční metody vedení politického boje 
date: 2020-03-10
tags: 
- olomouc hynek-melichar viktor-tichak
author: Mediální odbor
image: assets/img/articles/2018/2018-03-18-piraty-v-olomouci-do-podzimnich-voleb-povede-hynek-melichar.jpg  #751x422 pixelu
---

Hanácký Večerník dne 10. 3. 2020 zveřejnil komentář Lukáše Blokši s názvem „Hledání trafiky pro neúspěšného lídra Pirátů“. Tento článek, jak máme potvrzené, psaný na politickou objednávku je plný lží a zavádějících informací. Ostatně není tajemstvím, že v pozadí Hanáckého Večerníku stojí kontroverzní postava Roberta Runtáka – zakladatele hnutí SpOLečně, které utrpělo v posledních komunálních volbách debakl navzdory vysokým ambicím. 

Článek popisuje aktuálně probíhající výměnu na pozici člena dozorčí rady Výstaviště Flora Olomouc, a. s. (DR VFO), která probíhá zcela transparentně a standardně. Především z důvodu, že stávající zástupce Tomáš Svoboda neprošel z důvodu časové tísně na konci roku 2018 otevřeným transparentním výběrovým řízením, přijalo Republikové předsednictvo Pirátů usnesení, kde vyzývá krajské sdružení Olomouckého kraje k opakování výběrového řízení. 

Viktor Tichák, předseda krajského sdružení i zastupitelského klubu v Olomouci proto rozhodl o vypsání nového výběrového řízení, které organizoval celostátní personální odbor. Veškeré informace o proběhlém výběrovém řízení jsou k dispozici na fóru České pirátské strany.

Paralelně probíhalo na pirátském fóru vyjadřování nespokojenosti části členské základny Olomouckého kraje (především mimoolomouckých členů) s prací Tomáše Svobody, zejména o nedostatečné informovanosti o tom, zda Svoboda v dozorčí radě vykonává nějakou práci. Tato debata však nebyla důvodem k odvolání.

Ve výběrovém řízení měl stávající člen Tomáš Svoboda rovnou a férovou možnost obhájit svou pozici a potvrdit své kvality. Ze tří kandidátů však komisi ve složení Viktor Tichák (předseda zastupitelského klubu), Jaromír Horký (místopředseda krajského sdružení), Jakub Knápek (zastupitel) a Jana Koláříková (personální odbor) nejvíce přesvědčil Hynek Melichar, který svou vizi orientoval na mezinárodní rozměr a spolupráci Výstaviště Flora. Nešlo o žádný „tlak stranických šéfů“. Po uzavření transparentního výběrového řízení a zveřejnění výsledků oznámil předseda zastupitelského klubu Radě města Olomouce tuto změnu a instruoval nového nominanta v dalším postupu. 

Rada města Olomouce stáhla bod ze svého zasedání z důvodu zmatku na straně úředníků. Ony „všechny potřebné náležitosti“, které dle článku Piráti údajně nedoložili, se ve skutečnosti týkaly ověřeného podpisu čestného prohlášení, který však Melichar zajistil dle instrukcí v den, kdy probíhalo zasedání rady v působnosti valné hromady. 

Rovněž si dovolujeme se ohradit vůči formulacím jako „neúspěšný lídr Pirátů“, „povolební debakl“, „nepřipravenost a politická neznalost pirátských vyjednavačů“. Koalice Piráti a Starostové dosáhla v posledních komunálních volbách skvělého výsledku 11,95 % hlasů a velmi těsného třetího místa. Skutečnost, že koalice zůstala po volbách v opozici, je důsledkem povolebních jednání, z nichž nevzešla žádná přijatelná varianta povolební koalice, která by nebyla v rozporu s povolební strategií Pirátů a Starostů zveřejněnou před volbami. Jiné, politicky mnohem protřelejší strany, rozehrávaly po volbách rošády a dohody, které druhý den neplatily.

Piráti a Starostové odvádějí ve spolupráci s hnutím ProOlomouc velmi dobrou a viditelnou opoziční práci a pořádají veřejné schůze zastupitelského klubu v různých částech Olomouce. Olomoučtí Piráti také pravidelně pořádají ve svém centru Picolo zajímavé akce, přednášky a diskuse pro veřejnost.  Zatímco hnutí SpOLečně, jejichž nepsaný lídr stojí v pozadí Hanáckého Večerníku i politické objednávky článku, dělá po volebním debaklu stafáž současné koalici, která prosazuje politiku jdoucí proti principům, které hnutí před volbami hlásalo.   

**Apelujeme na redakci Hanáckého Večerníku, aby stáhla účelový a lživý článek na politickou objednávku. Dále apelujeme na Roberta Runtáka, aby nezneužíval svého média k politickému boji, a na olomoucké novináře, aby ctili principy profesní cti a morálky.**
---
