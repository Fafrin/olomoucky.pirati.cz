---
layout: post
category: CLANKY
title: Otevření poslanecké kanceláře a Pirátského centra PiCOlo v Olomouci
date: 2018-04-04
tags: 
- picolo
author: Tomáš Svoboda
image: assets/img/articles/2018/2018-04-04-otevreni-poslanecke-kancelare-a-piratskeho-centra-picolo-v-olomouci.jpg   #751x422 pixelu
---
Dne 3. 4. 2018 proběhlo slavnostní otevření poslanecké kanceláře Vojtěcha Pikala, místopředsedy poslanecké sněmovny. 

Ve 14 hodin se sešli pozvaní hosté, ale i další lidé, které událost přilákala. Zazněla znělka speciálně složená pro tuto příležitost, kterou složil člen MS Olomouc Antonín Štěpán. Po slavnostním proslovu a přípitku přestřihl Vojtěch Pikal stuhu a otevřel průsvitné posuvné dveře do své nové kanceláře. Osobně bude v regionální kanceláři přítomen každé liché pondělí od 9 do 13 hodin. V sudé týdny jej zastoupí jeho asistentka Nela Chudová. 

Sešli se převážně příznivci Pirátské strany, pozvání přijal i pan Michal Frantík z hnutí Starostové a nezávislí, Hana Vacková ze Strany zelených, Tomáš Pejpek a Pavel Grasse z hnutí ProOlomouc a hejtman Ladislav Okleštěk. Olomoucký primátor pan Antonín Staněk se omluvil.

Spolu s kanceláří bylo otevřeno i Pirátské centrum PiCOlo – multifunkční prostor zřízený pro společné fungování Pirátů i pro akce pořádané občany. První taková akce, debata o Ústavě ČR, se uskutečnila v den otevření od 18 hodin.

Diskuse nazvaná Změny Ústavy, jejich důvody a úskalí byla součástí slavnostního programu a mohli ji sledovat lidé online. Stream zhlédly přibližně dvě tisícovky lidí. Záznam otevření kanceláře i následné debaty lze zhlédnout na facebookové stránce Piráti Olomoucký kraj. 

Pozvání do přibližně dvouhodinové debaty přijali hosté doc. PhDr. Tomáš Lebeda, Ph.D., RNDr. Otakar Vychodil, JUDr. Maxim Tomoszek, Ph.D. a poslanec Bc. Vojtěch Pikal. Debatu moderovala paní Mgr. Alena Navrátilová. 

Pan dr. Vychodil, matematik a analytik, stál u zrodu naší porevoluční Ústavy, Vojtěch Pikal je místopředsedou Poslanecké sněmovny PČR a členem Stálého výboru pro Ústavu ČR, pan doc. Lebeda je politolog a vedoucí Katedry politologie a evropských studií FF UP, dr. Maxim Tomoszek je ústavní právník. 

Centrum PiCOlo a poslaneckou kancelář najdete v Olomouci na [ulici 8. května 522/5](https://www.google.com/maps?q=8.+kv%C4%9Btna+522/5+Olomouc&entry=gmail&source=g). Můžete se zde na nás obrátit s dotazy, návrhy a připomínkami, případně si jen tak přijít sednout s notebookem. Můžete zde uspořádat vlastní přednášku, využít kameru a streamovat přímo na svůj nebo náš [YouTube kanál](https://www.youtube.com/channel/UCj1Ibu4JRQxtGQ-UzyhccoA/videos). 

**Velké speciální poděkování patří architektovi Ondřeji Spustovi ze studia [MASPARTI](http://masparti.com/) za skvělý návrh designu prostoru a panu Milanovi Janáčkovi z ARTECO Group za kompletní realizaci a výrobu veškerého vybavení. Děkujeme za Vaše nadšení a skvělou práci.**