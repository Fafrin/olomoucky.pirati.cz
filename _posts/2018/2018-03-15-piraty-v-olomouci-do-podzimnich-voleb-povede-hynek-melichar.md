---
layout: post
category: CLANKY
title: Piráty v Olomouci do podzimních voleb povede Hynek Melichar
date: 2018-03-15T08:29:00+01:00
tags: 
- olomouc
author: Tomáš Svoboda
image: assets/img/articles/2018/2018-03-15-piraty-v-olomouci-do-podzimnich-voleb-povede-hynek-melichar.jpg   #751x422 pixelu
---
Na svém čtvrtečním zasedání si Olomoučtí Piráti zvolili lídra své kandidátky, který se pokusí uspět v podzimních komunálních volbách. Svého protikandidáta Jakuba Knápka porazil ve druhém kole poměrem hlasů devět ku dvěma. 

Pětatřicetiletý doktor a politolog působí v současnosti na katedře politologie a evropských studií Univerzity Palackého v Olomouci a je členem Pirátské strany. “K Pirátům a do politiky obecně mě přivedla deziluze z politického vývoje na celostátní i lokální úrovni. Nechci jen nečinně přihlížet, chci se podílet na tom, aby politika byla transparentnější, bez korupce, klientelistických vazeb a autoritářských tendencí,” říká.

Hynek Melichar Ph.D. se jako lídr Olomoucké kandidátky rozhodl navázat na úspěch strany z podzimních voleb do poslanecké sněmovny, ve kterých Piráti zaznamenali zisk 10,79% a stali se tak třetí nejsilnější stranou. “Myslím, že Piráti na celostátní úrovni prokazují, že jsou stranou aktivních, pracovitých lidí, kteří usilují o kvalitativní změnu. Tuto energii je potřeba přenést také na komunální úroveň, kde jsou programové priority Pirátů neméně relevantní,” je přesvědčen Melichar.

Do letošních komunálních voleb v Olomouci Piráti patrně půjdou ve spojení s dalšími dvěma subjekty, se kterými v současné době vyjednávají o koalici. Konkrétně se jedná o hnutí ProOlomouc a Starosty. Toto případné spojení podle Melicharových slov přinese pozitivní efekt na společný volební výsledek:  “Pevně věřím, že se společné kandidátce Pirátů, ProOlomouc a Starostů podaří přesvědčit obyvatele Olomouce, že představuje hlasy v jejich zájmu a naši kandidáti budou ve volbách úspěšní. Naši kandidáti jsou odborníky v nejrůznějších oblastech, aktivní a angažovaní obyvatelé města se společným zájmem o maximálně racionální řízení města. Osobně udělám maximum proto, abychom ve volbách uspěli,” uzavírá nový lídr Olomoucké kandidátky.
